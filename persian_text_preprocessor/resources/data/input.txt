پایگاه خبری اقتصادی:مرکز پژوهش‌های مجلس شورای اسلامی در آخرین گزارش خود (نهایی شده در ۳۱تیرماه +) که امروز منتشر شد، به بررسی میزان و نحوه پرداخت تسهیلات وام قرض‌الحسنه ازدواج پرداخته است.

میزان تسهیلات قرض‌الحسنه ازدواج از سال ۱۳۹۱ تا ۱۳۹۴ به‌رغم افزایش هزینه‌های ازدواج، تغییر قابل‌توجهی نکرده بود اما در سال ۹۵ این تسهیلات از ۳۰ به ۱۰۰ میلیون ریال و دوره بازپرداخت اقساط آن از ۳ به ۴ سال افزایش پیدا کرد که از جهت تعداد و ارزش وام ازدواج پرداختی به ترتیب ۲۶.۶ و ۳۰۰.۸ درصد رشد داشته است.
بانک‌ها حق ۵۰۰ هزار جوان را نادیده گرفتند

بر اساس گزارش مرکز پژوهش‌ها، هرچند عملکرد بانک‌ها در پرداخت وام ازدواج بهبودیافته است، اما در پایان سال گذشته ۵۳۷ هزار نفر در صف انتظار دریافت وام بوده‌اند.

 بااین‌حال تبصره «۲۹» قانون بودجه سال ۱۳۹۵ به‌صراحت اعلام کرده است که برای پرداخت وام ازدواج، علاوه بر سپرده‌های قرض‌الحسنه پس‌انداز، بانک‌ها باید از محل سپرده‌های قرض‌الحسنه جاری بهره برده و وام ازدواج را پرداخت کنند.

 شایان‌ذکر است که مانده سپرده‌های قرض‌الحسنه جاری بانک‌ها، قریب به ۱۰۰ هزار میلیارد ریال در انتهای سال ۱۳۹۵ بوده است که اختصاص تنها ۵ درصد از سپرده‌های مزبور می‌توانست منابع لازم برای پرداخت تسهیلات قرض‌الحسنه ازدواج به ۵۰۰ هزار نفر متقاضی وام ازدواج را فراهم آورد.

همچنین بر اساس تبصره «۲» قانون بودجه سال ۹۵، بانك مرکزی موظف شده بود اعطای تسهیلات قرض‌الحسنه ازدواج را به نحوی مدیریت کند که تعداد جوانان در صف تسهیلات قرض‌الحسنه ازدواج در پایان هرماه کمتر از پنجاه‌هزار نفر باشد.

ضعیف‌ترین و بهترین بانک‌ها در پرداخت وام ازدواج

همچنین بر اساس گزارش بانك مرکزی مورد اشاره در گزارش مرکز پژوهش های مجلس، پیش از شروع طرح اعطای ضربتی وام ازدواج (۱مرداد)، بانك مسکن بهترین عملکرد را نسبت به تعداد تسهیلات ابلاغی توسط بانك مرکزی داشته است و بعد از آن به ترتیب بانک‌های تجارت، آینده، گردشگری، کشاورزی، مؤسسه اعتباری کوثر، بانك سپه و رفاه کارگران عملکرد خوبي داشته‌اند.

در طرف مقابل بانک‌های کارآفرین، شهر، قوامین، حکمت ایرانیان، قرض‌الحسنه رسالت، انصار، پاسارگاد، ایران‌زمین، دی، قرض‌الحسنه مهر ایران، سامان و پست‌بانک نتوانسته‌اند عملکرد مطلوبي را در مقایسه با تسهیلات ابلاغی بانك مرکزی داشته باشند.
بی‌برنامگی بانک‌ها برای پرداخت وام ازدواج

در تاریخ ۹ اسفندماه ۱۳۹۵ حدود ۵۳۷ هزار نفر در صف تسهیلات قرض‌الحسنه ازدواج بوده‌اند که از این تعداد ۲۶۴ هزار نفر در صف دریافت تسهیلات از ۷ بانك دولتي، ۲۲۷ هزار نفر در صف دریافت تسهیلات از ۴ بانك خصوصي و ۴۶ هزار نفر در صف دریافت تسهیلات از ۲۰ بانك خصوصي بوده‌اند، لذا می‌توان نتیجه گرفت برنامه منسجمی که از همه تسهیلات بانک‌ها برای پرداخت وام ازدواج استفاده کند، وجود نداشته است.

با مراجعه به سامانه تسهیلات قرض الحسنه ازدواج بانک مرکزی، می توان از آمار روز و لحظه ای صف وام ازدواج در بانک های مختلف آگاه شد. تعداد افراد منتظر در بانک‌ها، قطعا بیشتر از مقدار ثبت شده در نمودار زیر می باشد زیرا در برخی از استان در لحظه مراجعه ما، آمار بعضی از بانک ها به دلیل پرشدن ظرفیت آن بانک، نمایش داده نمی شد.

در گزارش مطلوبیت یا ضعف عملکرد بانکها، از سهمیه آنها و درصد افراد دریافت کننده وام نسبت به کل متقاضیان آن بانک اطلاعاتی ذکر نشده است. به همین سبب مقایسه آمار نمودار زیر با جدول عملکرد بانک ها نتیجه ای در پی ندارد.
